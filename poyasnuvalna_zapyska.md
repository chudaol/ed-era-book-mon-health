<div id="hypercomments_widget" class="js-hypercomments-widget invisible"></div>

Пояснювальна записка
=============================================
<p>Здоров'я — найперша необхідна умова успішного розвитку кожної людини, її навчання, праці, добробуту, створення сім'ї і виховання дітей.</p>
<p>Навчити дітей берегти і зміцнювати своє здоров’я — одне з найважливіших завдань сучасної школи, яке має стати атрибутом будь-якої освітньої діяльності у навчальному закладі і поза його межами. Але найповніше це завдання реалізується через предмет «Основи здоров’я».</p>
<p><b>Мета предмета</b> «Основи здоров'я» – формування здоров’язбережувальної компетентності учнів на основі оволодіння ними знаннями про здоров’я та безпеку, практичними навичками здорового способу життя і безпечної поведінки, формування в них ціннісного ставлення до життя і здоров’я, сприяння їх фізичному, психічному, соціальному і духовному розвитку.</p>
<p>Головними <b>завданнями</b> предмета є:</p>
<ul type="disk">
<li>
формування в учнів знань про здоров’я, здоровий спосіб життя, безпечну поведінку, взаємозв’язок організму людини з природним, техногенним і соціальним оточенням;
</li>
<li>
розвиток в учнів мотивації дбайливо ставитися до власного здоров’я, удосконалювати фізичну, соціальну, психічну і духовну його складові;
</li>
<li>
виховання в учнів потреби у здоров’ї, що є важливою життєвою цінністю, свідомого прагнення до ведення здорового способу життя;
</li>
<li>
розвиток умінь самостійно приймати рішення щодо власних вчинків;
</li>
<li>
набуття учнями власного здоров’язбережувального досвіду з урахуванням стану здоров’я;
</li>
<li>
використання у повсякденному житті досвіду здоров’язбережувальної діяльності для власного здоров’я та здоров’я інших людей;
</li>
</ul>
<p>Реалізація мети та завдань предмета буде ефективною за <b>умов</b>:</p>
<ul type="disk">
<li>
постійного мотивування учнів до здорового способу життя і безпечної життєдіяльності;
</li>
<li>
застосування інтерактивних методів навчання, що забезпечують індивідуалізацію сприйняття, активну участь кожного учня і групову взаємодію;
</li>
<li>
урізноманітнення типів уроків (урок-тренінг, урок-екскурсія, урок-зустріч тощо);
</li>
<li>
переважання практичних дій і вправлянь учнів у засвоєнні навчального матеріалу;
</li>
<li>
забезпечення зв’язку між теоретичними відомостями й можливостями їх практичного застосування;
</li>
<li>
забезпечення змістових та мотиваційних зв’язків предмета з навчальним матеріалом інших предметів початкової школи (фізична культура, природознавство, Я у світі, читання тощо);
</li>
<li>
наявності навчально-методичного забезпечення для всіх учасників навчально-виховного процесу;
</li>
<li>
наявності підготовленого педагога і відповідного освітнього середовища (зокрема, тренінгового кабінету);
</li>
<li>
співпраці вчителя з батьками, батьків з дітьми;
</li>
<li>
ціннісного ставлення вчителя до свого здоров’я, особистого прикладу дотримання правил здорового і безпечного способу життя;
</li>
<li>
здійснення моніторингу за відповідністю процесу навчання критеріям його ефективності.
</li>
</ul>
<p>Змістову основу предмета складають такі базові поняття: <i>здоров'я, здоровий спосіб життя, безпечна поведінка, здоров’язбережувальна компетентність, здоров’язбережувальні компетенції (життєві і спеціальні навички)</i>.</p>
<p><i>Здоров'я</i> розглядається як:</p>
<ul type="disk">
<li>
стан загального фізичного, психологічного та соціального благополуччя, а не тільки відсутність хвороб і фізичних вад (ВООЗ);
</li>
<li>
процес формування, збереження, зміцнення, відновлення фізичної, соціальної, психічної та духовної його складових.
</li>
</ul>

<p><i>Здоровий спосіб життя</i> — спосіб життєдіяльності людини, метою якого є формування, збереження і зміцнення здоров’я.</p>
<p><i>Безпечна поведінка</i> — поведінка людини, яка не загрожує її життю і здоров'ю та безпеці інших людей.</p>
<p><i>Здоров’язбережувальна компетентність</i> – здатність учня застосовувати здоров’язбережувальні компетенції в умовах конкретної життєвої або навчальної ситуації на користь збереження, зміцнення і формування здоров’я.</p>
<p><i>Здоров’язбережувальні компетенції (життєві та спеціальні)</i> – це суспільно визнаний рівень знань, умінь, навичок, ставлень, які сприяють здоров’ю у всіх сферах життєдіяльності людини.</p>
<p>Зміст програми для кожного класу структурується за такими розділами: <br>
1) здоров'я людини; <br>
2) фізична складова здоров'я; <br>
3) соціальна складова здоров'я; <br>
4) психічна та духовна складові здоров'я.</p>
<p>Розділ «Здоров’я людини» передбачає формування цілісного уявлення учнів про здоров’я, безпеку і розвиток людини та їх взаємозв’язок із способом життя і навколишнім середовищем.</p>
<p>Розділ «Фізична складова здоров’я» спрямовано на вивчення чинників, що впливають на фізичне благополуччя дитини.</p>
<p>Розділ «Соціальна складова здоров’я» присвячено вивченню чинників, що впливають на соціальне благополуччя людини та правил безпечної поведінки у навколишньому середовищі. Профілактика шкідливих звичок розглядається в контексті формування в учнів навичок протидії негативним соціальним впливам.</p>
<p>Розділ «Психічна та духовна складові здоров’я» містить інформацію щодо чинників, які впливають на емоційний, інтелектуальний та духовний розвиток учня. Профілактика шкідливих звичок розглядається в контексті розвитку позитивної самооцінки, навичок критичного мислення й уміння приймати виважені рішення.</p>
<p>Програму побудовано за концентричним принципом. Зазначені розділи є наскрізними для всієї початкової школи, в кожному класі зміст і обсяг
пропонованої учням інформації, організація її засвоєння змінюються відповідно до зростаючих пізнавальних і психологічних особливостей учнів. За умови дотримання державних вимог до результатів навчання послідовність і кількість годин на ці складові у підручниках і календарних планах можуть змінюватися відповідно до авторського викладу, робочого плану школи, необхідності своєчасного реагування на конкретні умови, в яких відбувається навчально-виховний процес (наближення епідемій, стихійне лихо, інфекційні хвороби тощо).</p>
<p><b>Особливість методики</b> проведення уроків у початковій школі полягає в тому, що оволодіння здоров’язбережувальними компетенціями потребує багаторазового вправляння, насамперед у процесі групової взаємодії. Тому необхідна організація практичної, ігрової, індивідуальної та колективної діяльності учнів, що базується на суб’єкт-суб’єктній взаємодії вчителя з учнями і учнів між собою. Такий підхід отримав назву «освіта на основі набуття життєвих навичок» (ООЖН) і характеризується застосуванням інтерактивних методів навчання, що забезпечує ефективне засвоєння учнями навчального матеріалу і відпрацювання ними поведінкових навичок.</p>
<p>Особливістю <b>структури уроків</b> з основ здоров’я має бути гнучкість, органічне поєднання навчально-пізнавальної та оздоровчо-рухової діяльності учнів, включати різні види діалогу, групової співпраці. Особливого значення для формування в учнів здорового способу життя та безпечної поведінки має емоційність і доступність навчального матеріалу, його унаочнення. Практичні роботи, зазначені в програмі, виконуються учнями в практично-дієвій формі під час опрацювання відповідної теми для досягнення мети уроку або вдома з батьками.</p>
<p>Узагальненим <b>результатом</b> навчання основ здоров’я у початковій школі є відповідний до віку рівень здоров’язбережувальної компетентності учнів. Деталізовані результати навчання у початковій школі представлено у вигляді державних вимог щодо рівня загальноосвітньої підготовки учнів.</p>
<p><b>Оцінювання навчальних досягнень учнів</b> має бути заохочувальним і здійснюватися переважно засобами моніторингу за прогресом у знаннях, ставленнях та уміннях учнів впродовж навчання у початковій школі.</p>
<p>Моніторинг доповнюється поточним (поурочним) і тематичним оцінюванням без виставлення академічних оцінок, що створюватиме умови для розвитку в учнів навичок самооцінювання, самоаналізу і розвитку внутрішньої мотивації до навчання, починаючи з початкової школи.</p>
<p>Тематичне оцінювання здійснюється після засвоєння учнями розділів чотири рази на рік: перше охоплює розділи «Здоров’я людини» і «Фізична складова здоров’я», друге і третє – «Соціальна складова здоров’я», четверте – «Психічна і духовна складові здоров’я».</p>

<div class="js-hypercomments-container">
<a href="http://hypercomments.com" class="hc-link" title="comments widget">comments powered by HyperComments</a>
</div>